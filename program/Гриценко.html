<h3>Передвиборна програма кандидата на пост Президента України <br>Гриценка Анатолія Степановича</h3>
<p class="center"><strong>МИ МАЄМО РОЗПРАВИТИ КРИЛА!</strong></p>
<p>На посту Президента виконуватиму програму нашої партії «Громадянська позиція». Програма розміщена на сайті <a href="http:/grytsenko.com.ua/">www.grytsenko.com.ua</a>.</p>
<p>Але будемо відвертими, людям зараз не програми потрібні. Хтось ті розлогі тексти після виборів згадував? Звітував?</p>
<p>Людям зараз інше потрібно – впевненість, що після виборів їхнє життя стане безпечним і кращим. Що їх знову не обдурять. Що про людей не забудуть до наступних виборів. Що дане на виборах слово – Президент триматиме, а обіцяне – виконає. От це головне, а не програми з солодкими популістськими гаслами.</p>
<p>Я – офіцер і завжди тримаю слово. Завжди говорю правду, навіть якщо вона гірка і не всі її хочуть чути. Офіцер природно турбується про людей і захищає їх від несправедливості.</p>
<p>Для офіцера відповідальність, честь і гідність – не пусті слова. В них глибинний смисл і життєва цінність. Ніколи не розмінював честь – на посади, не вимірював гідність – сумою грошей. </p>
<p>Так мене вчили батьки, вчителі й командири, так само виховуємо наших дітей – двох синів і двох доньок.</p>
<p>Вважаю за честь той факт, що тисячі людей, цивільних і військових, дзвонять і пишуть, звертаються за підтримкою і порадою постійно. А з початком російської агресії – так особливо, практично цілодобово. </p>
<p>Чому звертаються до мене, хоч зараз не маю ні посад, ні повноважень? Довіряють, бо людей не зраджував ніколи. А ще – тому що справжній, відкритий і доступний, за охоронцями й піарниками від людей не ховаюся. </p>
<p>Маю гідну освіту, отриману в Україні й закордоном. Лекції в Гарварді читав.  Кандидатську дисертацію писав сам, не купував.</p>
<p>Маю досвід роботи з громадським сектором – свого часу Центр Разумкова під моїм керівництвом став найпотужнішим аналітичним центром у Центральній і Східній Європі.</p>
<p>На переговорах з главами інших держав перекладачі мені не потрібні, сам вільно володію англійською.</p>
<p>Не потрібні шпаргалки і суфлери, сферу відповідальності Президента знаю добре й готовий діяти з першого дня, рішуче й ефективно.</p>
<p>Моїх кумів Ви не знали й не знатимете – на посади призначаю виключно за моральними і професійними ознаками. І не за партійними квотами, це точно!</p>
<p>Мені не потрібні державні резиденції – жодного дня в них не жив, будучи міністром і депутатом. </p>
<p><strong>Економіку можна підняти з руїн і досить швидко. Знаю, як це зробити.</strong></p>
<p>Не можна півдня робити реформи – і потім півдня красти. Мені легко проводити люстрацію й долати корупцію – сам по життю хабарів не брав і не давав. Ніколи!</p>
<p>За спиною не маю олігархів, тому мені легко зруйнувати їхні монополії і створити рівні для всіх підприємців умови ведення бізнесу. </p>
<p>Незалежний суд, захищена власність, доступні кредити і стимулюючі податки – в цьому запорука успіху бізнесу і росту його капіталізації, а не в корупційних тендерах, непрозорій приватизації і бюджетних «схемах».</p>
<p>Мені не потрібні підлабузники і творці «схем» – потрібні професійні й моральні люди, здатні мати власну думку, але спільну мету.</p>
<p>Відокремити бізнес від влади, змусити чиновників жити на зарплату легко – бо сам не маю ні бізнесу, ні офшорних компаній, ні зарубіжних рахунків. </p>
<p><strong>Країну можна захистити від ворога, навіть якщо в нього армія сильніша. </strong></p>
<p>Можете бути впевненими: під моїм керівництвом Україна би Крим не втратила, свою зброю ворогу – не здала!</p>
<p>Як Верховний головнокомандувач, сам здатен визначити завдання військовим командирам – вони їх виконували беззаперечно, коли був міністром, і виконають зараз!</p>
<p>На пост міністра оборони полковником прийшов – полковником і пішов, без жодних орденів і почесних звань. Для мене головне – боєздатність армії і захист людей.</p>
<p><strong>Від нинішньої влади в мене теж, як і у Вас, часом закипає на душі й стискаються кулаки.</strong></p>
<p>Україні потрібен Президент, який робить щасливими й заможними не кілька знайомих родин, а мільйони незнайомих співгромадян.</p>
<p>Україні потрібен Президент, який не вимагає «роби, як я сказав», а власним прикладом показує «роби, як я». </p>
<p>Україні потрібен Президент, для якого суспільні й національні інтереси будуть завжди вищими його власних, партійних, чи бізнесово-кланових інтересів.</p>
<p><strong>Обіцяю Вам, що після обрання на пост Президента:</strong></p>
<p>Організую і забезпечу надійну оборону країни від агресора.</p>
<p>Зорієнтую силові структури на захист народу і країни, а не влади від народу.</p>
<p>Проведу люстрацію чиновників, насамперед суддів і правоохоронців.</p>
<p>Очищу державу від корупції, змушу чиновника дотримуватися Закону.</p>
<p>Створю сприятливі умови для бізнесу, але влада більше не прислужуватиме олігархам.</p>
<p>Працюватиму чесно, відповідально і прозоро – з першого ж дня.</p>
<p>беру команду професіоналів, яка працюватиме не на рейтинг – на результат.</p>
<p>Поверну владі людяність, зроблю владу відкритою для громадськості. Номер телефону не змінюю 14 років, з моменту придбання першої мобілки. Розмістив його в Інтернеті, ще коли був міністром: 067-4418756.</p>
<p><strong>Для великих звершень маємо відродити довіру: між людьми, між Сходом і Заходом, між суспільством і владою. </strong></p>
<p><strong>Довіра до влади базується на моральності, відповідальності й професійності Президента. Бо саме Президент задає тон, вектор і рівень вимог до усієї державної машини.</strong></p>
<p><strong>Впевнений, що саме з України піде відродження духовності у всьому світі. Нам лише треба повірити в себе, у свій народ, у свою країну. </strong></p>
<p><strong>Ми маємо розправити крила!</strong></p>