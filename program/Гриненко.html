<h3>Передвиборна програма кандидата на пост Президента України <br>Гриненка Андрія Валерійовича</h3>
<p>Україна – суверенна парламентсько-президентська республіка, територіально неділима. 23 роки незалежності показали, що українці – це незламний, гордий та мудрий народ, який вже втомився жити «по-cтарому».</p>
<p>Саме тому назріла необхідність докорінних змін у відносинах між владою та народом. Ці зміни мають базуватися на якісно нових засадах: безумовній цінності честі та гідності кожної людини, її прав і свобод, рівності усіх перед законом, єдності та неділимості країни.</p>
<p>Лише за таких умов буде розкрито потенціал держави й забезпечено можливості для добробуту кожного.</p>
<p>Сьогодні в країні відбуваються докорінні зміни на всіх рівнях, і ми, як справжні патріоти, маємо включитися в цю роботу для того, щоб розбудувати нашу країну та зробити її процвітаючою. Україна – це наш спільний дім, де мають жити щасливі люди!</p>
<p>Задля досягнення поставлених цілей необхідно:</p>
<h4>Забезпечити наповнення державного бюджету</h4>
<p>Терміново знищити кримінальні схеми у галузях:</p>
<ul>
    <li>видобутку газу, нафти, вугілля та інших корисних копалин;</li>
    <li>державних закупівель;</li>
    <li>проведення державних тендерів;</li>
    <li>приватизації;</li>
    <li>відшкодування експортного ПДВ;</li>
    <li>імпорту товарів (ліквідувати «чорний» імпорт);</li>
    <li>операцій с землею.</li>
</ul>
<p>Це дозволить:</p>
<ul>
    <li>збільшити прибуткову частину бюджету;</li>
    <li>скоротити видаткову частину бюджету;</li>
    <li>зберегти державну власність, що ще не була розграбована;</li>
    <li>змусити бюджет працювати в інтересах усіх громадян.</li>
</ul>
<h4>Реформувати кредитно-фінансову сферу</h4>
<p>Невідкладно зруйнувати механізми фінансового рабства, а саме:</p>
<ul>
    <li>зупинити отримання нових державних позик на старих умовах, адже такі кредити тягнуть країну в боргову прірву й не вирішують проблем у економіці та соціальній сфері;</li>
    <li>скорегувати реформи, які рекомендує МВФ, таким чином, щоб вони не зробили бідних ще біднішими;</li>
    <li>повернути довіру вкладників до банківської системи України;</li>
    <li>розслідувати історію старих кредитних зобов’язань на суму 70 мільярдів доларів США;</li>
    <li>звернутися до всіх країн-кредиторів: якщо вони дійсно бажають допомогти Україні, то мають тимчасово зупинити нарахування відсотків за старими кредитними зобов’язаннями; </li>
    <li>спрямувати фіскальні органи на повернення розграбованих бюджетних коштів, 10% від суми коштів, що будуть повернені, спрямувати на сплату премій працівникам усіх силових відомств.</li>
</ul>
<p>Це дозволить:</p>
<ul>
    <li>повернути в країну мільярди, які було вкрадено;</li>
    <li>залучити фінансові ресурси населення;</li>
    <li>зменшити видаткову частину бюджету за рахунок зменшення сплати по відсотках за зовнішніми кредитами.</li>
</ul>
<h4>Створити умови для розвитку бізнесу, науки й виробництва</h4>
<p>Знизити фіскальний тиск на платників податків.</p>
<p>Знищити державне рейдерство.</p>
<p>Провести податкову амністію для бізнесу та громадян країни.</p>
<p>Ввести мораторій на перевірки реального бізнесу.</p>
<p>Ліквідувати «податкові ями» та «конвертаційні центри».</p>
<p>На час виходу країни з економічної кризи встановити пільгову систему оподаткування бізнесу.</p>
<p>Звільнити від податків на 5-8 років новоутворені виробництва.</p>
<p>Розробити та прийняти державну програму розвитку технологій енергозбереження та альтернативної енергетики.</p>
<p>Посилити заходи економічного стимулювання використання альтернативних джерел енергопостачання: «зелені» тарифи для підприємств, які частину свого прибутку спрямовують на екологічні програми.</p>
<p>Стимулювати підприємства, які використовують альтернативні джерела енергії, енергозберігаючі та чисті технології виробництва, а також інвестують у видобуток енергоносіїв в Україні.</p>
<p>Встановити мінімальні зарплати та пенсії на рівні, який гарантує повноцінне життя, а не виживання.</p>
<p>Забезпечити недоторканність приватної власності.</p>
<p>Інвестувати гроші в освіту та розвиток молодих фахівців. Кадри вирішують усе!</p>
<p>Це дозволить:</p>
<ul>
    <li>вивести з тіні багатомільярдні грошові потоки;</li>
    <li>надати поштовх розвитку усіх сфер бізнесу і виробництва;</li>
    <li>активно розвивати агропромисловий комплекс України;</li>
    <li>залучити до України інвестиції;</li>
    <li>збільшити прибутки бюджету на 200-300 мільярдів гривень;</li>
    <li>збільшити ВВП;</li>
    <li>оптимізувати апарат державних службовців;</li>
    <li>створити нові робочі місця на виробництві;</li>
    <li>збільшити зарплати працівникам МВС, прокуратури, СБУ, Міноборони щонайменше у 5 разів;</li>
    <li>збільшити зарплати вчителям, медикам та науковцям щонайменше у 3-5 разів;</li>
    <li>збільшити пенсії в 2 рази;</li>
    <li>збільшити витрати на оборону, науку, медицину, освіту.</li>
</ul>
<h4>Подолати корупцію</h4>
<p>Встановити контроль громадян над державою. Кожному урядовцю слід пам’ятати, що єдиним джерелом влади на Україні є український народ!</p>
<p>Знищити умови для розвитку корупції, а саме припинити практику розподілу державних посад з мізерними окладами. </p>
<p>Створити систему обов’язкової публічної бюджетної звітності, за якої кожен громадянин зможе в режимі реального часу стежити за доходами і витратами бюджетів всіх рівнів.</p>
<p>Забезпечити прозорість системи державних закупівель.</p>
<p>Провести повну люстрацію влади, розірвавши «кругову поруку» бізнесу-політики-влади. Заповнити звільнені вакансії спеціалістами, відібраними виключно на основі прозорого і відкритого конкурсу за принципами доброчесності і професіоналізму.</p>
<p>Ухвалити Закон «Про державний фінансовий контроль за декларуванням доходів і їх витрачанням особами, уповноваженими на виконання функцій держави, членами їх сімей та близькими родичами».</p>
<p>Запровадити механізм відкликання депутатів всіх рівнів.</p>
<p>Повернути довіру до судової гілки влади, шляхом проведення судової реформи.</p>
<p>Суди повинні бути справедливими!</p>
<p>Зняти депутатську недоторканість. Депутати всіх рівнів мають відповідати перед законом так само, як і будь-який пересічний громадянин.</p>
<p>Це все дасть можливість очистити владу всіх рівнів від корупціонерів та здирників.</p>

<h4>Безпека і оборона країни</h4>
<p>Україна має стати членом колективної безпеки. </p>
<p>Завершити перехід Збройних Сил України на контрактну форму служби.</p>
<p>Зосередитись на технічній модернізації армії та на піднятті престижу Збройних Сил України.</p>

<h4>Охорона здоров'я</h4>
<p>Поетапний перехід на систему обов’язкового медичного страхування, гарантованого державою.</p>
<p>Щорічно збільшувати бюджетну підтримку інфраструктури здорового способу життя, фізичної культури й спорту.</p>
<p><strong>У кожного з нас є воля! Будьмо разом! Слава Україні!</strong></p>

