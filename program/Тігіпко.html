<h3>Передвиборна програма кандидата на пост Президента України <br>Тігіпка Сергія Леонідовича</h3>
<p class="center"><strong>ЯК НАМ ЗБЕРЕГТИ КРАЇНУ?</strong><br>
Наша країна в небезпеці. Загрози втрати суверенітету та масштабного економічного колапсу близькі як ніколи. Україні необхідний чіткий план запобігання катастрофі.</p>
<p>Позачергові завдання, які стоять перед українською владою, пов’язані з заходами для порятунку країни від розпаду та громадянської війни. Необхідно:</p>
<ol>
	<li>Припинити шкідливу діяльність Тимчасового Уряду. Сформувати Уряд професіоналів, незалежно від їхніх політичних поглядів.</li>
	<li>Негайно розпустити будь-які незаконні збройні формування, незважаючи на їх територіальну та політичну належність. Прибрати зброю з вулиць.</li>
	<li>Стабілізувати курс національної валюти. Зупинити інфляцію, яка стрімко наближається.</li>
	<li>У найкоротший термін ухвалити необхідні законодавчі акти та провести прямі вибори губернаторів.</li>
	<li>Провести реформу місцевого самоврядування. Досягти максимально можливої культурної та економічної автономії для регіонів.</li>
	<li>Провести дострокові вибори до законодавчої влади всіх рівнів. Заборонити партіям формувати закриті списки.</li>
	<li>Закріпити в Конституції України статус російської мови як другої державної. Повернути правовий статус іншим регіональним мовам.</li>
</ol>
<p>Для розвитку країни якнайшвидше, після вирішення позачергових завдань, необхідно:</p>
<p><strong><em>У сфері державного устрою:</em></strong></p>
<ol>
	<li>Реформувати правоохоронну систему. Створити ефективну систему професійного і громадського контролю за діяльністю правоохоронних органів.</li>
	<li>Створити ефективну компактну армію на контрактній основі. Фундамент армії мають складати сили оперативного реагування.</li>
	<li>Реформувати державний апарат. Ліквідувати підґрунтя для виникнення корупції.</li>
	<li>Запровадити персональну відповідальність депутатів усіх рівнів. Запровадити процедуру відкликання депутатів та імпічменту Президента України.</li>
	<li>Провести судову реформу. Країні необхідне ефективне і справедливе правосуддя, в іншому випадку будь-які економічні та адміністративні реформи не матимуть сенсу.</li>
</ol>
<p><strong><em>У сфері економіки:</em></strong></p>
<ol>
	<li>Провести повномасштабні економічні реформи. Впровадити державні програми з переорієнтації українських підприємств на європейські ринки збуту та перехід на європейські технічні стандарти.</li>
	<li>Створити в країні позитивний інвестиційний клімат. Вивести країну на рівень першої десятки країн зі сприятливими умовами для ведення бізнесу.</li>
	<li>Розпочати реалізацію великих інвестиційних проектів з метою ліквідації безробіття. Кредити використовувати не на проїдання, а на будівництво доріг і мостів.</li>
	<li>Гарантувати виплату допомог і пенсій. Забезпечити програми для підтримки соціально незахищеного населення країни.</li>
	<li>Створити умови для розвитку інноваційних галузей економіки. Розробити план зниження енергетичної та сировинної залежності країни від Росії.</li>
</ol>
<p><strong><em>У міжнародній сфері:</em></strong></p>
<ol>
	<li>Україні необхідно сформувати жорстку та самостійну зовнішню політику, використовуючи зіткнення інтересів та особливе буферне положення країни як інструмент впливу.</li>
	<li>Припинити безглузді пошуки зарубіжних покровителів.</li>
	<li>Законодавчо закріпити єдиний ефективний принцип міжнародної політики країни – прагматичне використання міжнародних відносин в інтересах України та її народу.</li>
	<li>Відновити переговорний процес з усіх сфер діяльності з Росією на прагматичній основі та в інтересах України.</li>
	<li>Розробити план відновлення територіальної цілісності країни в дотеперішніх кордонах.</li>
</ol>
<p>Це складні, але необхідні кроки. Для їх виконання необхідні політична воля та професіоналізм. Я впевнений, що тільки так ми збережемо країну, передамо Україну своїм дітям та онукам. У нас немає іншого шляху. Немає іншого вибору. Україна буде сильною!</p>