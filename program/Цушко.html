<h3>Передвиборна програма кандидата на пост Президента України <br>Цушка Василя Петровича</h3>
<p class="center"><em>Шановні співвітчизники!</em></p>
<p>Я, Цушко Василь Петрович, у політику прийшов з моменту обрання мене народним депутатом у 1994 році. Працював законодавцем 11 років, був головою облдержадміністрації та міністром у трьох установах. Перебуваючи на кожній з цих посад, ніколи не боявся приймати непрості, але необхідні рішення, брати i нести за них відповідальність. Я слідую філософському твердженню, що засвоїв від своїх батьків: «Ставитись до людей необхідно так, як бажаєш аби вони відносились до тебе». Дотримуючись принципу – «у домовині кишень немає», я ніколи не змінював своїм соціал-демократичним переконанням та завжди боровся за справедливість у всіх сферах нашого життя.</p>
<p>За весь цей час я накопичив вагомий життєвий і професійний досвід,  тому  можу запропонувати дієві шляхи вирішення проблем, що виникають  у нашому суспільстві та державі.</p>
<p>За роки незалежності в Україні була створена олігархічна система, за якої близько 10% населення  захопили і контролюють економіку та владу в країні. Це – олігархи, їх сім’ї та прибічники можновладців. Вони є класичною «великою буржуазією» сучасної України, що умовно поділяється на два «клани».</p>
<p>Перший – це клан «імпортерів», до складу якого входять імпортери та торгівельно-фінансовий капітал. У 2004 році його уособлювали помаранчеві «вожді», а в реаліях сьогодення такими поводирями стали переможці Революції 2014 року.</p>
<p>Другу частину можновладної «буржуазії» становить «клан експортерів», що складається з представників промислово-виробничого та аграрного капіталу і уособлюється «вождями» Партії Регіонів. Впродовж останнього десятиліття ми спостерігаємо боротьбу за владу у країні саме між цими двома умовними «партіями», єдиною метою яких є власне збагачення. Обличчя – майже незмінні. За умов відсутності гарантій захисту власності, як основи існування ринкової економіки та стабільності держави, переможець отримує все. При цьому, перебуваючи на олімпі, він грабує не лише країну, а й переможених «опонентів-буржуїв».</p>
<p>Суспільство має зрозуміти, що багатії ніколи не захистять решту 90% співгромадян, які балансують на межі виживання і не входять до їхньої привілейованої касти. Тому кожен громадянин має голосувати усвідомлено, а не продавати свій голос, добровільно запроторюючи себе самого у рабство на термін повноважень обраних до влади осіб. Лише тоді у нас сформуються справжні класичні соціал-демократичні сили і профспілки, які зможуть протистояти «великій буржуазії», змусять олігархію працювати за правилами, за якими і суспільство, і держава будуватимуться на принципах справедливості.</p>
<p>Саме тому, за вашої підтримки, я маю намір та готовий здійснювати реальні зміни в інтересах народу України за наступними головними напрямами:</p>
<h4>1. Захист прав власності</h4>
<p>Необхідно ініціювати та домогтися прийняття законодавства, яке гарантуватиме недоторканість та непорушність власності в Україні: державної; комунальної (муніципальної); власності юридичних та фізичних осіб.</p>
<p>Це можливо зробити, базуючись, зокрема на досвіді Естонії, де врахували передові світові напрацювання і цим самим унеможливили експропріацію та рейдерство.</p>
<p>Після прийняття такого законодавства слід здійснити інвентаризацію усіх видів власності і внести її до реєстрів та кадастрів, зробивши їх відкритими для всіх. Всім, хто має українську власність, зареєстровану в офшорах, треба надати 6 міс. для її перереєстрації в Україні. При  невиконанні цієї  умови така власність має підлягати націоналізації за законом.</p>
<h4>2. Децентралізація влади</h4>
<p>Вкрай важливою є децентралізація влади та фінансів шляхом внесення змін до Конституції та законодавства:</p>
<p>центральна влада має контролювати НБУ, МЗС, Міноборони, реформовану Генпрокуратуру, СБУ, службу зовнішньої розвідки, МВС (із функціями, притаманними ФБР у США), митницю;</p>
<p>решту функцій слід передати у відання виконкомів сіл, селищ, міст, районів, областей.</p>
<h4>3. Забезпечення інтересів регіонів</h4>
<p>Вкрай важливим є впровадження результатів референдуму 2000 року у частині створення в Україні двопалатного парламенту (за прикладом Польщі).</p>
<p>Палату представників з 300 депутатів має бути обрано за системою відкритих партійних списків (за новим законом).</p>
<p>Другу палату – Сенат,  має бути сформовано з народних обранців: по три представники від кожної області (за принципом область – виборчий округ).</p>
<p>Також треба ввести в дію вимогу референдуму 2000 року щодо відміни депутатської недоторканості.</p>
<p>Обов’язково потрібно прийняти закон про процедуру імпічменту Президента, а також доступний для реалізації закон про загальнодержавні та місцеві референдуми.</p>
<p>З метою надання реальних повноважень регіонам слід ліквідувати ОДА та РДА і ввести систему обрання голів облвиконкомів та райвиконкомів.</p>
<p>Мовні, культурні та історичні питання варто передати у відання регіонів, які у рамках своїх бюджетів повинні вирішувати їх так, як того бажають люди, що проживають у цих регіонах.</p>
<h4>4. Народний контроль обранців усіх рівнів</h4>
<p>Слід запровадити «єдиний день виборів» для обранців усіх рівнів та суддів.</p>
<p>Обов’язковим є введення системи контролю «Вотум довіри» над керівниками виконкомів та депутатами усіх рівнів, сенаторами та суддями:</p>
<p>виборчі комісії (щороку частково ротовані) усіх рівнів зберігатимуть свої повноваження на всю каденцію всіх обранців;</p>
<p>щороку в останню неділю березня має проводитись голосування щодо обранців кожного рівня. Обранець, що набере 50%+1 голос від кількості осіб, якi прийшли на голосування, продовжуватиме виконувати свої функції;</p>
<p>в округах та населених пунктах, де голова виконкому або депутат не набрав необхідної кількості голосів, призначатимуться нові вибори (на останню неділю травня);</p>
<p>керівники виконкомів усіх рівнів, після позитивного «Вотуму довіри» зможуть працювати надалі. Але у разі порушень ними законодавства, місцева рада (2/3 голосів) або Президент матимуть змогу ініціювати відставку керівника.</p>
<h4>5. Реформа судової системи</h4>
<p>Кандидат у судді має бути не судимим громадянином України з вищою юридичною освітою та 5-річним стажем роботи у сфері юриспруденції.</p>
<p>Суддів слід обирати у районах та містах і частину з них делегувати до обласних верховних судів, із ротацією через рік.</p>
<h4>6. Реформа податкової системи та держзакупівель</h4>
<p>Задля боротьби з корупцією треба ввести єдину електронну систему сплати податків.</p>
<p>Терміновим завданням є введення податку на багатство, скасування ПДВ і заміна його 5%-м податком з продажу. Розподілення 5% податку з продажу, податку на прибуток має відбуватись пропорційно між бюджетами сіл, селищ, міст, районів, областей та загальнодержавним бюджетом.</p>
<p>Місцеві податки і збори, податок на землю мають надходити лише до місцевих бюджетів, в тому числі прибутковий податок з фіз. осіб, який  слід сплачувати за місцем фактичного проживання.</p>
<p>Органи влади матимуть змогу надавати пільги суб’єктам економічної діяльності  відповідно до тієї частини податку, що надходить до їх бюджету.</p>
<p>Потрібно ввести систему електронних держзакупівель за південнокорейським зразком задля відкритості, прозорості та чесності держзакупівель і економії мільярдів коштів, що сприятиме розвитку економіки та соціальному захисту громадян.</p>
<h4>7. Доступність кредитів</h4>
<p>Усі бюджетні організації та установи всіх рівнів, підприємства, у яких є від однієї акції і більше державної або комунальної власності, підприємства чи організації, які згідно з чинним законодавством виступають агентами державної або місцевої влади зі збору платежів та ті, що беруть участь у держзакупівлях, повинні мати рахунки тільки у держбанках. Розмір цього ресурсу на рік становить майже половину річного ВВП країни. За такого ресурсу держбанки спільно з Нацбанком України та Кабміном можуть наснажити економіку кредитами не вище 10% річних, що стане рушієм для економіки.</p>
<h4>8. Зовнішня політика: безпека та стабільність</h4>
<p>Україна повинна обрати нейтральний статус (як післявоєнна Фінляндія), та отримати гарантії своєї незалежності через Раду Безпеки ООН.</p>
<p>Підписання доленосних стратегічних міжнародних угод, в тому числі з ЄС та РФ, має здійснюватись лише після всенародного референдуму.</p>
<p>Слід налагодити нормальні і тривкі відносини з РФ, як надійним партнером та сусідом. Питання повернення Криму треба вирішувати насамперед шляхом перемовин та підвищення рівня життя і демократичних свобод в нашій державі.</p>
<h4>9. Соціальна справедливість</h4>
<p>Найменш захищені верстви населення повинні отримувати адресну соціальну допомогу. Їх доходи мають бути не нижчі від середніх у країні.</p>
<h4>10. Реформа охорони здоров’я</h4>
<p>Всі медичні установи потрібно зробити госпрозрахунковими, які будуть фінансуватися за рахунок замовлень місцевих органів влади. Слід реалізувати принцип «гроші ходять за людиною». Тобто, людина сама обиратиме, де їй лікуватися. А медичні заклади будуть отримувати кошти в залежності від кількості людей, що до них звернулися.</p>
<p>Медичне кріпосне право треба скасувати. Держава лише встановлюватиме стандарти і загальні правила.</p>
<h4>11. Реформа освіти</h4>
<p>Важливо забезпечити розвиток дошкільних та шкільних закладів усіх форм власності.</p>
<p>Необхідна інтеграція до загальних середніх шкіл дітей з особливими потребами шляхом створення класів інклюзивного навчання.</p>
<p>Всі учбові заклади (окрім шкільних та дошкільних) варто перевести із державних та комунальних у госпрозрахункові. Головними джерелами їх фінансування  мають бути держзамовлення, надходження від навчання за контрактом та власної наукової діяльності. Такий крок дозволить готувати студентів за спеціальностями, які дійсно потрібні економіці.</p>
<h4>12. Земельні питання</h4>
<p>Доки не буде забезпечено гарантій захисту прав власності, торгівля землею сільськогосподарського призначення є неприпустимою.  Важливо не хто володіє землею, а хто її використовує, тобто орендує. Тому слід запровадити у ринковий обіг «право оренди землі», що стане активом, під який можна буде отримувати банківські кредити для розвитку аграрного сектору. Земля при цьому залишиться власністю українців.</p>
<p>Державна підтримка  має надаватись виключно фермерським, малим та середнім господарствам, а не агрохолдингам і трейдерам. Державницьке плече у вигляді податкових пільг, здешевлених кредитів, розмаїтої інфраструктури, гуртових ринків, передачі в оренду державних припортових елеваторів має стати надійною опорою для фермерських кооперативів. Результати праці на полі і фермі – селянам, а не аграрним олігархам!</p>
<h4>13. Вихід з політичної кризи сьогодення</h4>
<p>На Майдані під час подій грудня 2013 – лютого 2014 рр. жахливо загинуло більше сотні протестувальників та силовиків. Особисто я щиро сумую разом із рідними та близькими за кожним трагічно загиблим і висловлюю співчуття сім’ям, чия втрата невиправна. Вічна їм пам’ять і Царство Небесне!</p>
<p>Необхідно провести ретельне розслідування щодо кожного випадку смерті. Ті, хто наказував убивати й убивав, повинні відповісти за всією суворістю закону.</p>
<p>Водночас суспільство має покарати тих, хто несе політичну відповідальність, кого обирали для того, щоби конфлікти розв’язували у парламенті, а не на вулиці.</p>
<p>Безперечно, головним винуватцем у тому, що сталося є колишній президент Янукович. Але винні також усі без винятку депутати Верховної Ради. Чому вони активізувалися лише після трагедії, а довгі 90 днів, що їй передували, просто бездіяли?</p>
<p>Тому я домагатимуся проведення нових виборів до парламенту країни восени 2014 року.</p>
<p>Громадяни вимагають люстрації, щоб  зупинити діяльність корупціонерів на всіх рівнях. Вибори – це і є всенародна люстрація кожного, хто йде у владу.</p>
<p>Призначення загальних виборів до всіх органів влади восени 2014 року. (одночасно з виборами до ВР) за умови усунення будь-які виборчих бар’єрів у комплексі з системою «Вотуму довіри», а також створення справжнього місцевого самоврядування, дадуть змогу перезавантажити владу. Тоді вона почне працювати на благо кожного громадянина і країни загалом.</p>

<p class="center"><strong>Шановні співвітчизники,<br>
у нас є шанс побудувати «Європу» в Україні!<br>
За вашої підтримки, у разі обрання мене, я вам гарантую, що буду справедливим, доступним, відкритим і вірним вам, Народним Президентом!</strong><br>
З повагою, Василь Петрович ЦУШКО
</p>