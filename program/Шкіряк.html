<h3>Передвиборна програма кандидата на пост Президента України <br>Шкіряка Зоряна Несторовича</h3>
<p>Я, Зорян Шкіряк, усвідомлюючи, що Україна є європейською державою, українці є європейською нацією та готові відстоювати європейські цінності, зокрема, права та свободи людини, демократію, верховенство права, рівність усіх перед законом, зобов’язуюсь зробити все необхідне щоб життя людини було гідним, європейський вибір – незворотним, держава – справедливою, а влада – відповідальною.</p>
<p><strong>Я зобов’язуюсь домогтись:</strong></p>
<ul>
	<li>Збереження цілісності України як єдиної, незалежної, європейської держави. Повернення і звільнення від російської окупації АРК Крим як невід’ємної складової нашої країни.</li>
	<li>Реалізації закладеної в Конституції, але так і не досягненої наразі цілі побудови в Україні демократичної, правової держави з соціально-орієнтованою економікою, що вважає забезпечення фундаментальних прав людини своєю первинною та ключовою функцією, унеможливлення узурпації влади та зловживання нею.</li>
	<li>Ухвалення нової Конституції України, що відображала б новий, якісно  усвідомлений суспільний договір між державою і громадянами,  з метою забезпечення демократії, суспільної довіри  та верховенства права, відновлення балансу між гілками влади, посилення місцевого самоврядування.</li>
	<li>Покарання усіх винних у політичних репресіях та вбивствах мирних громадян під час акцій Євромайдану 2013-2014 років.</li>
	<li>Децентралізації влади, надання реальних повноважень органам місцевого самоврядування, включно зі створення ними повноцінних виконавчих органів, обмеження повноважень призначуваних президентом місцевих державних адміністрацій лише контрольними функціями,  забезпечення умов для розвитку місцевих громад через децентралізацію державних фінансів.</li>
	<li>Всеохоплююча політична та економічна інтеграція в європейські структури, входження до Європейського Союзу.</li>
	<li>Запровадження безвізового режиму з Європейським Союзом для українських громадян.</li>
	<li>Відмова від позаблокового статусу України та вступ до військово-політичного блоку – НАТО.</li>
	<li>Цілковитий політичний аудит чиновників, депутатів всіх рівнів та держслужбовців. Люстрація, недопущення корупціонерів та винних у політичних репресіях, злочинах проти держави та зазіханнях на територіальну цілісність України до можливості працювати в органах влади. Реальне відокремлення бізнесу від політики.</li>
	<li>Відновлення правосуддя шляхом змін законодавства про судоустрій та люстрації суддів, причетних до неправосудних рішень, притягнення до кримінальної відповідальності працівників правоохоронних органів, силовиків, суддів, чиновників, причетних до здійснення політичних репресій в Україні, організації провокацій проти мирних демонстрантів.</li>
	<li>Докорінних реформ правоохоронних органів, включаючи скорочення їхньої чисельності та обмеження функцій відповідно до європейських стандартів із одночасним підняттям професійного рівня  їх працівників та відповідного грошового утримання.</li>
	<li>Розбудови сильної, професійної української армії, що повинна відповідати найвищим європейським та світовим стандартам, зокрема НАТО.</li>
	<li>Відродження та підтримка малого та середнього бізнесу як основи економічного зростання нової, демократичної України.</li>
</ul>
<p>Я – за реальні та ефективні соціально-економічні реформи та перетворення в країні, які мають відбуватися на основі європейських цінностей та стандартів. Я прагну змінити не політиків біля керма держави, а всю нинішню систему влади, яка наскрізь прогнила через тотальну корупцію, відсутність поваги до громадянина та його прав.</p>
<p>Я усвідомлюю, що шлях досягнення запропонованих змін буде тривалим та непростим. Але лише він веде нас до створення нової країни з новими правилами гри, дотримуватися яких під тиском Майдану і під його контролем будуть всі: від звичайних громадян до президентів та представників великого бізнесу.</p>
<p>Лише такий шлях, який ми маємо пройти разом, гарантує успіх Україні та втілення в життя ідей Майдану.</p>
<p><strong>Україна понад усе! <br>
	Слава Україні!</strong></p>