<h3>Передвиборна програма кандидата на пост Президента України <br>Ляшка Олега Валерійовича</h3>
<p><strong>«ПЛАН ЛЯШКА: ВИЗВОЛЕННЯ УКРАЇНИ ВІД ОКУПАНТІВ. <br>ПОРЯДОК НА СВОЇЙ ЗЕМЛІ»</strong></p>
<p>В Україні відбулось повстання людей проти кривавого режиму, який вбивав, калічив і обкрадав наш народ. І у нинішній воєнний період найважливіше, щоб наша боротьба не була марною. Тому, як ковток свіжого повітря важкохворій людині, нам потрібні радикальні зміни.</p>
<p>Україна зараз перебуває у найбільшій небезпеці за часів Незалежності – країні загрожують внутрішні і зовнішні вороги. Український народ ніколи не погодиться на захоплення Криму путінськими бандитами. Тому я поверну Україні Крим! Ми – мирні люди, але завжди дамо відсіч тим, хто зазіхає на те, що належить нам!</p>
<p>Моє завдання на перший президентський термін – звільнення України від «паразитів»: окупантів, сепаратистів, казнокрадів і корупціонерів! Від усіх тих, хто працює на власну кишеню чи на окупаційний режим, замість того, щоб працювати на країну. Усі “паразити” будуть або працювати для людей, або сидіти у в’язниці!</p>
<p>Моє стратегічне завдання – створити державу, де кожна людина матиме роботу, гідну зарплату і впевненість у завтрашньому дні. Це дозволить перетворити Україну в одного з світових економічних і геополітичних лідерів.</p>
<p>Для цього я зроблю радикальні кроки у таких сферах:</p>
<h4>1. Обороноздатність і зовнішня політика</h4>
<p>Найголовніше моє завдання на сучасному етапі – безпека громадян та захист України.</p>
<p>Росія не припинятиме спроб дестабілізувати ситуацію на Сході та Півдні України з подальшим введенням своїх військ для «захисту» російськомовного населення від «злобних бендерівців». Блакитна мрія кремлівського шизофреника — це російські танки в нашому золотоверхому Києві. Я не дам Путіну поневолити Україну! Наші армія і спецслужби під моїм керівництвом найрішучіше припинятимуть сепаратистські шабаші і спроби розколу України. Ті нечисленні громадяни України — які кличуть на нашу рідну землю іноземних окупантів, війну і кров — будуть позбавлені громадянства України.</p>
<p>Росія також дорого заплатить Україні за «незалежність» Криму! Я встановлю європейські ціни на поставку з України до Криму прісної води, газу, електроенергії. Вартість транзиту російського газу до Європи становитиме 500 доларів за тисячу кубів, а не 10 доларів, як зараз. Якщо Росія відмовиться платити – перекрию трубу.</p>
<p>Я звернусь до суду із ініціативою заборонити Компартію і Партію регіонів як посібників окупантів і спільників кривавого диктатора Януковича. Ті так звані народні депутати України, які публічно підтримали окупацію частини України, будуть позбавлені мандатів і постануть перед судом.</p>
<p>В Україні буде заборонена трансляція російських ЗМІ — інструментів пропагандистської війни проти нашої країни.</p>
<p>Військовослужбовець – одна з найважливіших професій для країни. Він буде добре навчений, гарно екіпірований та соціально захищений. За кожного військового і членів його родини Україна і я стоятимемо горою!</p>
<p>Бюджет Збройних Сил України буде радикально збільшений. Я переконаю наших союзників – США, ЄС, НАТО – реально виконати надані нам Будапештським меморандумом гарантії, зокрема, оснастити Українську армію найсучаснішою технікою та озброєнням. Україна годуватиме свою армію, а не чужу!</p>
<p>За корупцію та саботаж у сфері оборони буде встановлене покарання за законами воєнного часу. Перешкоджання руху і блокування військових і техніки прирівнюватиметься до державної зради.</p>
<p>На зовнішньополітичному напрямі Український народ вибір вже зробив, тому я негайно подам заявку на вступ до Європейського Союзу та НАТО. Лише спільний європейський і безпековий простір дозволить забезпечити реальну незалежність України.</p>
<p>Я денонсую антиукраїнські Харківські угоди 2010 року про продовження перебування ЧФ РФ в Криму та угоду 1997 року про базування цього флоту в Криму.</p>
<p>На час російської агресії і окупації Криму я запроваджу візовий режим з Росією. Натомість з ЄС я домовлюся про встановлення безвізового режиму для громадян України і допомогу в обладнанні справжнього кордону з Росією. Жителі Криму з російським паспортами, які голосували за від’єднання Криму від України, будуть позбавлені можливості отримувати візи до країн ЄС, пенсії і допомоги в державного бюджету України.</p>
<h4>2. Люстрація та боротьба зі шкідниками</h4>
<p>Внутрішні вороги не менш небезпечні за зовнішніх. Боротьбу зі шкідниками та “паразитами” у владі почну негайно. Попереджаю: в умовах військового часу діятиму жорстко! Жодних поблажок посібникам окупантів, казнокрадам, корупціонерам і брехунам! Україна переможе тільки тоді, коли рішуче захищатиметься!</p>
<p>Я радикально зміню особовий склад правоохоронних органів. Запроваджу відкликання депутатів всіх рівнів, посилю кримінальну відповідальність за хабарництво та зловживання владою, передбачу виборність суддів. Позбавлю депутатів і чиновників космічних зарплат і пільг. Зекономлені мільярдні гроші будуть спрямовані на створення робочих місць і соціальні допомогу тим, хто дійсно її потребує.</p>
<p>Будуть створені громадські трибунали присяжних з числа журналістів, експертів і громадських організацій, які повсюдно контролюватимуть владу.</p>
<p>Особливу увагу приділю викоріненню перевертнів та пристосуванців у новій владі. Вони не зможуть більше сховатися за мандатами та кріслами від народного гніву!</p>
<p>Оголошую бій олігархам, які разом з продажними чиновникам довели Український народ до злиднів. За мого президентства в Україні не буде олігархів!</p>
<h4>3. Ліквідація бюрократії</h4>
<p>Я докорінно зміню корупційну і неефективну “радянську” систему влади та публічних послуг. Зараз ситуація катастрофічна: у нас на два робітника припадає три бюрократа, а на кожну дію – двадцять зайвих довідок та погоджень. Цей зашморг задушив Україну.</p>
<p>Будуть створені єдині багатопрофільні центри надання державних послуг — за грузинським досвідом. На оформлення квартири, реєстрацію авто чи відкриття бізнесу треба буде максимум три години.</p>
<p>Державні послуги будуть максимально простими і прозорими. Я максимально ліквідую дозвільні процедури, запроваджу електронне урядування, проведу інвентаризацію державного та комунального майна, створю відкритий усім реєстр власності.</p>
<p>Приватна власність — священна і непорушна! Рейдерству – рішуча протидія і покарання!</p>
<h4>4. Свобода економічної діяльності і захист виробника</h4>
<p>Разом із командою однодумців створю умови для відродження національного виробництва та розвитку ефективного міжнародного співробітництва.</p>
<p>Державний апарат перестане заважати малому та середньому, який витягне українську економіку з прірви. Я знищу свавілля олігархів і монополістів – правила ведення бізнесу будуть одні для всіх! Лише вільний ринок із мінімальною державною регуляцією дасть змогу розвиватися Україні.</p>
<p>Скасую більшість податків, які знищили український бізнес. Податки будуть невисокими, простими та обов’язковими. Викурю всіх “паразитів” з перевіряючих структур – забороню безкінечні та безпідставні перевірки, комісії та «відкати».</p>
<p>Головний критерій успішності в економіці – створення реальних робочих місць. Гарантую перше робоче місце для молоді і програми перепідготовки для літніх людей.</p>
<p>Державна підтримка – не підприємствам олігархів, а лише тим національним виробникам, які мають план розвитку і здатні виробляти конкурентну продукцію.</p>
<p>Український споживач матиме максимальний захист своїх прав. Я запроваджу сучасні європейські стандарти якості продукції і контролю за її виготовленням.</p>
<h4>5. Комплексна реформа місцевого самоврядування</h4>
<p>Тоталітарну адміністративну модель України, яка дісталася нам у спадок від Радянського Союзу, я максимально децентралізую і скорочу. Натомість створю нові адміністративно-територіальні одиниці на основі не умовних кордонів, а реально існуючих економічних регіонів.</p>
<p>Я віддам максимальні повноваження і ресурси з центру на місця – зароблене буде залишатися в регіонах. Зроблю адмінпослуги максимально наближеними до людей за місцем їх проживання. За довідкою чи іншим документом не треба буде їхати в район чи обласний центр. Оформлення спадщини на селі буде безкоштовним.</p>
<p>Усю владу і гроші отримають місцеві громади!</p>
<h4>6. Нова влада і перевибори до Верховної Ради та місцевих рад</h4>
<p>Майдан дав справжню оцінку усім нинішнім політикам. Люди не хочуть бачити знову у владі ті самі зажрані пики. Вони хочуть реальних і радикальних змін у своєму житті. І я гарантую такі зміни!</p>
<p>Будуть проведені перевибори Верховної Ради та усіх місцевих рад вже у цьому році. Нам потрібне повне очищення влади – цього вимагав Майдан.</p>
<p>Проведу кардинальну реформу державної служби – скорочення апарату, підвищення зарплати, запровадження відкритих конкурсів та люстрацію держслужбовців. На держслужбі залишаться працювати лише чесні професіонали і патріоти.</p>
<h4>7. Аграрна реформа</h4>
<p>Завдяки власним ресурсам Україна може стати одним зі світових лідерів розвитку. Наша земля може годувати весь світ, врятувавши його від продовольчої кризи.</p>
<p>Для цього я забороню продаж землі і ліквідую нелегальний земельний ринок, на якому збагачуються товстосуми та спекулянти. Шкідникам – не місце на українській землі! Заборонимо іноземцям володіти і розпоряджатися нашими чорноземами.</p>
<p>Створю прозорий земельний кадастр, що унеможливить земельне рейдерство.</p>
<p>Основна ставка – на розвиток власної переробної промисловості! Будемо виробляти і продавати готову продукцію, а не сировину.</p>
<h4>8. Держава для людей</h4>
<p>Усі ці роки влада працювала виключно на себе і на олігархів. Зараз настав час попрацювати на Україну та людей.</p>
<p>Вимагатиму від парламенту повернути пенсійний вік жінкам – 55 років. Запропоную парламенту ухвалити закон, щоб робота у підсобному селянському господарстві і на базарі давала людям право на отримання пенсії. Літні люди отримуватимуть гідне соціальне забезпечення.</p>
<p>Передбачу в бюджеті кошти на повернення громадянам України вкрадених у них комуністами заощаджень в Ощадбанку колишнього СРСР.</p>
<p>Ініціюю докорінне реформування сфери охорони здоров’я, освіти та культури, значне збільшення їх фінансування. Одна сучасна лікарня – на кілька сільських громад. Медичні працівники, освітяни, працівники культури матимуть високі зарплати та гідні умови праці.</p>
<p>При народженні кожної дитини сім’я отримуватиме максимальну допомогу від держави. Сім’ї з двома дітьми будуть визнані багатодітними і зможуть взяти пільгові кредити на придбання житла.</p>
<h4>9. Стратегічні реформи для розвитку держави</h4>
<p>Після децентралізації влади і реформи місцевого самоврядування держава має визначити власні конкурентні переваги і сконцентруватися на їх розвитку:</p>
<ul>
	<li>розбудові транзитного і транспортного потенціалу країни, яка знаходиться на перетині торгових шляхів Сходу і Заходу. Нові автошляхи, залізниці, аеропорти, річкові і морські порти – це збільшення пасажирських і вантажних перевезень.</li>
	<li>розвитку аграрної сфери та наших агропромислових підприємств, які знаходяться на найродючіший землі у світі, де живуть найпрацьовитіші люди. Зможемо нагодувати і себе, і увесь світ.</li>
	<li>відновленні військово-промислового комплексу. Масштабна програма переозброєння армії і флоту дасть нове життя могутнім підприємствам Сходу і Півдня, поверне інженерів з базарів на заводи, а науковців – у лабораторії.</li>
</ul>
<p>Усі ці кроки дадуть роботу мільйонам українців, задіють величезний потенціал наших професіоналів і “перезапустять” економіку.</p>
<p>Також пріоритетно фінансуватимуться наукові дослідження, зокрема, у сфері енергозбереження та енергетики, фізики та хімії, біотехнологій та електроніки.</p>
<p>Люди довели своїми діями і власною позицією, що вони кращі, розумніші і відповідальніші наших «можновладців». Саме тому вони заслуговують на достойне життя!</p>
<p>Попереджаю зразу – боротьба буде тривалою і важкою. Але якщо не боротися – ми втратимо Україну!</p>
<p class="center"><strong>Слава Україні!</strong></p>