<h3>Передвиборна програма кандидата на пост Президента України <br>Тимошенко Юлії Володимирівни</h3>
<h4>ЧАС ВСТАНОВИТИ СПРАВЕДЛИВІСТЬ!</h4>
<p>Громадяни України різної мови, віри, соціального походження, регіону проживання і національності — силою незламності свого духу, мужністю та самопожертвою здолали кримінальну диктатуру.</p>
<p>Після Майдану країна стала іншою, люди справедливо вимагають справжніх, а не бутафорських змін. Усвідомлюю і свою відповідальність за те, що політики досі не побудували гідного життя. Тому, прошу пробачення за власні помилки.</p>
<p>За довгий час незаконного політичного ув’язнення я ще більше утвердилася в тому, що справедливість, захист прав людини, її життя та здоров’я мають стати безумовною цінністю. Боротьба за це — ось моє головне завдання.</p>
<p>Українці здолали диктатуру, проте в наш спільний дім прийшла інша біда. Російська Федерація, всупереч усім міждержавним договорам та нормам міжнародного права, здійснила військову агресію проти України. Нам потрібно негайно посилити армію та захистити державу. Я можу це зробити.</p>
<p>Радикальні реформи потрібно розпочинати негайно — не чекаючи дня виборів. Нехай передвиборчі обіцянки роздають інші, а я відразу буду робити реальні справи. Весь час, відведений на виборчу кампанію, я і моя команда використаємо на втілення конкретних рішень, які дозволять вже сьогодні запустити стратегічні реформи та зміни в ключових сферах нашого життя.</p>
<h4>ЗАБЕЗПЕЧИТИ НАЦІОНАЛЬНУ БЕЗПЕКУ І ОБОРОНУ</h4>
<ol>
	<li>Затвердити нову воєнну доктрину, яка відповідає сучасним військовим загрозам та дозволить дати гідну відсіч військовій агресії проти України.</li>
	<li>Підвищити витрати країни на оборону та державне замовлення для армії до 5% ВВП.</li>
	<li>Створити добре оснащену, сучасну професійну контрактну армію та боєздатну Національну гвардію.</li>
	<li>Розпочати будівництво житла для військовослужбовців та їх родин, зокрема для тих, хто виконував свій військовий обов’язок в АРК.</li>
	<li>Надати статус учасника бойових дій усім військовослужбовцям, які не зрадили присязі на вірність народу України в АРК. Надати відчутну державну фінансову допомогу сім’ям поранених і загиблих військовослужбовців в АРК.</li>
	<li>Підписати вже до кінця 2014 р. в повному обсязі Угоду про Асоціацію України з Європейським Союзом, включно із зоною вільної торгівлі та безвізовим режимом для громадян України. Створити механізм координації політики євроінтеграції.</li>
	<li>Домогтися членства України в Європейському Союзі у найкоротші терміни. Посилити співробітництво з ЄС у сфері Спільної політики безпеки і оборони та Спільної зовнішньої і безпекової політики.</li>
	<li>Ратифікувати Римський статут для забезпечення Україні права звернення в Міжнародний кримінальний суд у м. Гаага. Звернутися до Суду для зупинення військового захоплення України та притягнення до відповідальності тих, хто вчинив злочини проти людяності.</li>
</ol>
<h4>КРИМ — ЦЕ УКРАЇНА</h4>
<ol>
	<li>Звільнити Крим від російської окупації.</li>
	<li>Добиватися компенсації за завдані збитки Україні в Криму через міжнародні суди.</li>
	<li>Ліквідувати всі елементи залежності України від Росії — енергетичної, економічної, інформаційної. Побудувати дружні відносини з непутінською, демократичною Росією.</li>
	<li>Створити власний замкнений ядерно-паливний цикл. Збільшити видобуток вітчизняних нафти та газу, розвивати галузь альтернативної енергетики. Зробити основним пріоритетом енергозбереження та прозорість енергетичного сектора.</li>
</ol>
<p align="center"><strong>СТВОРЕННЯ ПРИНЦИПОВО НОВИХ ПРАВИЛ УПРАВЛІННЯ КРАЇНОЮ ЗА УЧАСТІ ГРОМАДЯН ТА ГРОМАДЯНСЬКОГО СУСПІЛЬСТВА</strong></p>
<p>Після того як українці, ризикуючи своїми життями, довели, що вони гідні жити у європейській, демократичній країні, політики більше не мають права ізолювати їх від впливу на ухвалення державних рішень.</p>
<p>Воля громадян повинна бути вище волі політиків і враховуватися постійно, а не лише раз на 5 років, коли люди віддають свій голос за кандидатів на виборах. Тому необхідно:</p>
<ol>
	<li>Запровадити механізм приватного обвинувачення, коли громадяни можуть напряму звертатися до суду для притягнення до відповідальності чиновників, які порушують права людини та закони.</li>
	<li>Провести люстрацію і притягти до відповідальності суддів, прокурорів, працівників міліції, всіх посадовців, причетних до політичних переслідувань, порушень прав людини, неправосудних рішень, невиконання рішень Європейського суду з прав людини та до корупції.</li>
	<li>Скасувати недоторканість народних депутатів, суддів та Президента України. Запровадити дієвий механізм імпічменту Президента.</li>
	<li>Запровадити механізм відкликання народного депутата та щорічне декларування чиновниками своїх доходів та видатків.</li>
	<li>Вдвічі скоротити витрати на утримання влади.</li>
	<li>Забезпечити безумовне виконання норми Конституції щодо права громадян на проведення мирних зібрань та протести без будь-яких дозволів та обмежень. Заборонити використання міліцейських спецпідрозділів для будь-якого обмеження цих прав.</li>
	<li>Розширити межі застосування Закону «Про доступ до публічної інформації» та відповідальність за його невиконання.</li>
	<li>Закріпити створення незалежних експертних громадських рад при органах влади із правом голосу та функціями здійснення громадського контролю.</li>
</ol>
<h4>ВІЛЬНЕ ПІДПРИЄМНИЦТВО — УСПІШНА ДЕРЖАВА</h4>
<ol>
	<li>Запровадити економічну політику, керуючись принципами «Акту малого бізнесу для Європи».</li>
	<li>Зменшити на порядок кількість дозвільних документів і ліцензій для ведення бізнесу.</li>
	<li>Запровадити заявницький принцип відкриття власної справи. Достатньо лише повідомити контролюючі органи і розпочинати бізнес.</li>
	<li>При створенні нових виробничих потужностей та робочих місць в Україні — звільняти інвесторів від податків при реалізації продукції на експорт.</li>
	<li>Сповідувати принцип найменшого втручання держави в справи бізнесу. Ліквідувати податкову міліцію.</li>
	<li>Запровадити систему електронного Уряду, у т.ч. електронний документообіг та дистанційну форму надання послуг, коли кожна людина може звернутись до органів влади за допомогою Інтернету.</li>
	<li>Ухвалити новий закон про державні закупівлі без корупції.</li>
	<li>Визначити одним із головних пріоритетів держави недопустимість продажу неякісних продуктів харчування та питної води. Запровадити тотальну перевірку їх якості.</li>
	<li>Провести державний екологічний аудит підприємств, провести їх примусову реконструкцію та модернізацію задля забезпечення екологічної безпеки країни.</li>
</ol>
<h4>РОЗУМНІ ПОДАТКИ, РОЗВИНЕНА ЕКОНОМІКА, ЗАМОЖНІ ГРОМАДЯНИ</h4>
<ol>
	<li>Радикально зменшити кількість існуючих податків та зборів — із більш ніж ста до семи, а процедуру їх сплати — максимально спростити.</li>
	<li>Після стабілізації соціально-економічної ситуації розглянути питання про зменшення ставок основних податків.</li>
	<li>Встановити податкове сприяння підприємствам, які вкладають кошти в розвиток високотехнологічного виробництва та IT-сфери.</li>
	<li>Демонополізувати економіку шляхом переходу від олігархічної системи до економіки середнього класу.</li>
	<li>Продовжити мораторій на продаж сільськогосподарських земель. Одночасно забезпечити можливість продажу державі земельних паїв за ринковою ціною.</li>
	<li>Право володіння землею надавати тільки українським громадянам та обмежити концентрацію землі в одних руках. Річну орендну плату за сільськогосподарську землю законодавчо закріпити на рівні 10% її ринкової вартості. Продовжити безкоштовну видачу актів права власності на землю.</li>
	<li>Запровадити накопичувальну пенсійну систему, ліквідувати спеціальні пенсії та пільги для всіх високопосадовців.</li>
	<li>Поступово збільшити розмір прожиткового мінімуму, який повинен відповідати реаліям сучасного життя.</li>
	<li>Заборонити стягувати пеню за заборгованість із комунальних платежів, поки істотно не підвищиться рівень життя громадян.</li>
	<li>Забезпечити гарантований рівень первинної та невідкладної медичної допомоги за рахунок бюджетного фінансування.</li>
	<li>Надати пільги роботодавцям, які добровільно фінансуватимуть медичне страхування своїх робітників.</li>
	<li>Запровадити фінансову та економічну політику, яка призведе до суттєвого зниження відсоткової ставки по кредитах на розвиток підприємництва.</li>
</ol>
<h4>ЛІКВІДУВАТИ КОРУПЦІЮ</h4>
<ol>
	<li>Надати широкі повноваження, зокрема, право на провокацію хабара незалежному Національному антикорупційному бюро.</li>
	<li>Надати громадянам право вести приховану аудіо- відеореєстрацію під час спілкування з корумпованими чиновниками та звертатися напряму в оновлені, чесні суди для притягнення корупціонерів до кримінальної відповідальності.</li>
	<li>Перевірити відповідність витрат і вартості майна чиновників та членів їхніх сімей задекларованим доходам.</li>
	<li>Запровадити податок на розкіш не лише для фізичних, але й для юридичних осіб, на яких чиновники-корупціонери записують своє майно, уникаючи оподаткування.</li>
	<li>Здійснити ревізію та міжнародний аудит результатів державних закупівель і приватизації, здійснених попередньою владою.</li>
	<li>Арештувати і повернути Україні незаконно відчужену власність та кошти держбюджету, які корупційним шляхом були виведені за кордон.</li>
	<li>Перекрити канали виведення олігархами з України в офшори мільярдів доларів. Змусити олігархів сплачувати податки у повному обсязі в Україні.</li>
	<li>Відкрити по всій країні мережу «універсамів адмінпослуг», щоб громадянин в одному місці, в зручний для себе час, без черг та хабарів міг отримати пакет адміністративних послуг від держави.</li>
</ol>
<h4>ЧЕСНІ СУДИ — СПРАВЕДЛИВЕ ПОКАРАННЯ</h4>
<ol>
	<li>Відновити самостійність судової влади та незалежність суддів, поставити їх під контроль суспільства.</li>
	<li>Створити рівні можливості для захисту своїх прав і свобод громадянами через суд, незалежно від їхнього соціального статусу чи майнового стану.</li>
	<li>Провести реформу пенітенціарної системи, яка в сучасній Україні перетворилася з виправної на систему тортур та знущань над особистістю.</li>
	<li>Істотно скоротити кількість ув’язнених, засуджених за незначні злочини, — сидіти в тюрмах повинні тільки справжні злочинці, які становлять реальну загрозу для суспільства, а не середній клас, який відмовляється платити хабарі.</li>
</ol>
<h4>РОЗВИТОК РЕГІОНІВ — ЗАПОРУКА ЄДНОСТІ КРАЇНИ</h4>
<ol>
	<li>Розширити повноваження та фінансову самостійність регіонів відповідно до Бюджетного кодексу, підготовленого моїм урядом у 2009 році. Більшість зароблених регіонами коштів повинні залишатися на місцях, а не перераховуватися в Київ.</li>
	<li>Провести реформу місцевого самоврядування, значно розширивши права регіонів у відповідності з принципом субсидіарності та Європейською хартією місцевого самоврядування.</li>
	<li>Скасувати місцеві державні адміністрації, надавши право обласним та районним радам формувати власні виконавчі комітети.</li>
	<li>Зберегти статус української мови як єдиної державної. Гарантувати російській мові, іншим мовам національних меншин офіційний статус в регіонах, де за це виступає переважна більшість громадян.</li>
	<li>Сприяти загальному порозумінню між церквами, гарантувати рівні права та однакове ставлення до всіх релігійних конфесій, не допускати втручання держави у внутрішні справи церков.</li>
</ol>
<h4>УСПІШНА МОЛОДЬ — ГАРАНТІЯ ОНОВЛЕННЯ КРАЇНИ</h4>
<ol>
	<li>Забезпечити відразу після стабілізації фінансово-економічної ситуації — підвищення стипендій для студентів до рівня прожиткового мінімуму, їх регулярну індексацію.</li>
	<li>Запровадити державні гранти на отримання вищої освіти як в Україні, так і у провідних університетах світу.</li>
	<li>Вдосконалювати систему зовнішнього незалежного оцінювання, як доведену на практиці гарантію захисту від корупції при вступі до вузу.</li>
	<li>Заборонити платні послуги для студентів-бюджетників. Виключити можливості свавільного підвищення оплати навчання для студентів- контрактників.</li>
	<li>Гарантувати перше робоче місце випускникам ВНЗ, котрі навчалися за держзамовленням.</li>
	<li>Відновити роботу закритих попередньою владою шкіл та дитсадків, почати повернення їх приміщень місцевим громадам.</li>
</ol>
<p class="center">***</p>
<p>Вірю, що спільними зусиллями, терпінням і важкою працею, єдністю та силою духу ми зможемо захистити нашу країну, відновити її економічну могутність, вплив та авторитет.</p>
<p>Разом ми зробимо так, щоб кожен громадянин нашої багатоманітної держави почував себе комфортно і безпечно на своїй землі.</p>
<p>Ми такі різні, але ми одна єдина Україна.</p>
<p>Ми будемо щасливими.</p>