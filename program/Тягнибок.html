<h3>Передвиборна програма кандидата на пост Президента України <br>Тягнибока Олега Ярославовича</h3>
<p><em>Ми – Українці. Ми – у своїй, Богом даній країні. <br>
Даруй нам, Боже, звитягу, щоб захистити Україну та збудувати Велику Державу.</em><br><br>
Головною метою є побудова могутньої Української Держави на засадах соціальної, національної та історичної справедливості держави, яка посяде гідне місце серед провідних країн світу і забезпечить безупинний розвиток української нації.
</p>
<h4>Україна – сила Європи</h4>
<p>Визначити європейський україноцентризм стратегічним курсом Держави: Україна прагне стати не лише географічним, але й геополітичним центром Європи.</p>
<p>Спрямувати зовнішньополітичні зусилля на побудову тісної політико- економічної співдружності з природними союзниками – країнами Балто-Чорноморської геополітичної осі (Швеція, Норвегія, Фінляндія, Литва, Латвія, Естонія, Польща, Болгарія, Туреччина, Грузія в перспективі – Білорусь та ін.). Ініціювати взаємовигідні угоди між цими державами та Україною в усіх стратегічно важливих галузях: торгівлі та митній політиці, енергетичній безпеці та транзиті, обороні тощо).</p>
<p>Завершити делімітацію та демаркацію державних кордонів України, у тому числі – морських. Встановити державні кордони в односторонньому порядку в разі подальшого зволікання Росії. Забезпечити належну прикордонну охорону. Запровадити візовий режим з Росією та безвізовий режим з державами ЄС. Вимагати виключити Російську Федерацію з усіх міжнародних організацій, принципи яких вона порушила. Вийти з членів та спостерігачів усіх наддержавних утворень, де домінує Москва, передовсім СНД.</p>
<p>Вимагати від держав, які гарантували безпеку та недоторканність кордонів України в обмін на відмову від ядерної зброї (Будапештський меморандум 1994 р.), дієвих, а не паперових гарантій. Укласти двосторонні угоди зі США та Великою Британією про негайну військову допомогу Україні в разі збройної агресії.</p>
<p>Розпочати реальні, а не декларативні дії з інтеграції України до євроатлантичних структур безпеки: очистити владу та силові структури від агентури Москви; знешкодити фінансовані РФ підривні організації; погасити осередки сепаратизму; нейтралізувати територіальні претензії до України; забезпечити виведення російських військових баз з української території; негайно реформувати та розбудовувати ЗС та ВМС України.</p>
<p>Вимагати від країн-членів НАТО вигідних для України умов, чітких гарантій та конкретних термінів можливого вступу України до Альянсу.</p>
<p>Прискорити підписання економічної частини Угоди про Асоціацію з ЄС – угоди про повну та всеосяжну зону вільної торгівлі.</p>
<p>Здійснити необхідний комплекс заходів (дипломатичних, юридичних, військових тощо) для визволення Криму від окупації. Ухвалити державну програму інтеграції в українське суспільство його кримської частини, що передбачало б економічну, транспортну, культурну, інформаційну та освітню інтеграцію.</p>
<h4>Сила зброї</h4>
<p>Встановити фінансування ЗСУ на рівні 5% від ВВП (до подолання технічного відставання ЗСУ від країн-сусідів), враховуючи нагальну потребу реформування та переозброєння війська.</p>
<p>Відновити престижність служби у ЗСУ та інших військових формуваннях. Збільшити грошове утримання військовослужбовців. Розв’язати проблему забезпечення їх житлом шляхом надання державою пільгових кредитів на його придбання.</p>
<p>Розбудовувати власний військово-промисловий комплекс для забезпечення ЗСУ сучасним вітчизняним озброєнням та ефективної участі України у світовому ринку зброї. Припинити військово-технічне співробітництво з РФ та оперативно налагодити взаємовигідну співпрацю з іншими державами.</p>
<p>Забезпечити суворий контроль за ціноутворенням і надходженням виручених коштів від торгівлі зброєю до державного бюджету України. Припинити практику бездумного знищення сучасних ефективних зразків озброєння на вимогу інших держав або його продажу на шкоду Україні.</p>
<p>Розробити і планомірно впровадити нову програму реформи та побудови українського війська, яка забезпечить реальну обороноздатність держави. Створити високотехнічну і професійну контрактну армію – регулярні війська. Заснувати народний резерв ЗСУ.</p>
<p>Створити систему вишколу та мобілізації резервістів (за швейцарським зразком). Відновити систему початкової військової підготовки та цивільної оборони у загальноосвітній школі та мережу військових кафедр у вишах.</p>
<p>Створити ефективну контррозвідувальну службу для гарантування безпеки українського запілля та боротьби проти диверсантів і саботажників імовірного противника.</p>
<p>Залишити за собою право на відновлення ядерного статусу України у зв’язку з порушеннями Будапештського меморандуму Росією (одним з гарантів безпеки України). Відновити тактичний ракетно-ядерний арсенал. Звернутися до США та Великої Британії по сприяння та допомогу в ядерній програмі України.</p>
<p>Підпорядкувати Національну гвардію Верховному Головнокомандувачу.</p>
<h4>Сила права</h4>
<p>Дозволити усім психічно здоровим та несудимим громадянам України вільно набувати і володіти вогнепальною і холодною зброєю.</p>
<p>Реформувати правоохоронні органи за грузинським зразком. Скоротити втричі МВС та інші правоохоронні органи.  Спрямувати вивільнені людські та матеріальні ресурси на розбудову ЗСУ.</p>
<p>Запровадити кримінальну відповідальність за будь-які прояви українофобії.</p>
<p>Скасувати депутатську, суддівську та президентську недоторканність щодо кримінальних та економічних злочинів. Заборонити притягнення до юридичної відповідальності депутатів усіх рівнів за їхню політичну позицію, висловлювання і характер голосування в радах та їхніх органах (окрім випадків антиукраїнської, антидержавної, українофобської діяльності).</p>
<p>Запровадити максимальні покарання за економічні злочини, корупцію та завдання збитків державі в особливо великих розмірах. Боротися з виведенням капіталів в офшори, зокрема шляхом перегляду угод про уникнення подвійного оподаткування доходів і майна.</p>
<p>Ухвалити антикорупційний Закон про контроль не тільки доходів, але й видатків державних посадовців та членів їхніх сімей.</p>
<p>Запровадити в кримінальному законодавстві принцип «що вища державна посада, то вищий рівень відповідальності за скоєний злочин».</p>
<p>Відшкодовувати моральні або матеріальні збитки, яких зазнає особа через неправомірні рішення органів державної влади, місцевого самоврядування та дії посадовців, у повному розмірі коштом винуватців. Відшкодовувати збитки за неправомірне судове рішення коштом судді, що його ухвалив.</p>
<h4>Сила народу – сила громади</h4>
<p>Провести люстрацію влади. Усунути від влади аґентуру КҐБ-ФСБ та держслужбовців, які працювали на керівних посадах в органах окупаційної совєтської влади та антинародного режиму Януковича та віддавали злочинні накази.</p>
<p>Оприлюднити списки аґентів КҐБ СССР – ФСБ РФ, які перебували або перебувають на державній службі та на інших суспільно значущих посадах в Україні.</p>
<p>Призначати на звільнені після люстрації вакансії молодих фахівців, випускників українських вишів, відібраних за принципами патріотизму і професіоналізму.</p>
<p>Встановити обов’язкову перевірку держслужбовців та кандидатів на виборні посади з допомогою «детектора брехні» на причетність до корупційних дій, співпраці з іноземними спецслужбами та наявність подвійного громадянства.</p>
<p>Винести на всенародне обговорення проект Конституції, згідно з яким Українська Держава є президентською республікою, Президент України є главою Держави, головнокомандувачем ЗСУ і безпосередньо очолює Уряд України.</p>
<p>Скоротити термін перебування на посаді Президента України до чотирьох років (одна і та сама особа може обіймати цю посаду не більше ніж два терміни поспіль).</p>
<p>Запровадити обрання: місцевих суддів – громадою строком на 5 р., суддів апеляційних судів – з’їздом суддів місцевих судів строком на 7 р., суддів Верховного Суду – з’їздом суддів України строком на 10 р.</p>
<p>Запровадити пропорційну систему виборів до парламенту за відкритими виборчими списками.</p>
<p>Забезпечити рівний доступ усіх учасників виборів до ЗМІ для висвітлення своїх програмних засад, дебатів тощо. Заборонити платну політичну рекламу у ЗМІ за три місяці до початку та впродовж усієї виборчої кампанії.</p>
<p>Забезпечити територіальним громадам право відкликати депутатів місцевих рад, суддів місцевих судів та право висловити недовіру голові виконавчого комітету, землевпоряднику і керівникові відділу внутрішніх справ шляхом референдуму.</p>
<p>Підвищити роль місцевого самоврядування шляхом перерозподілу повноважень та фінансових ресурсів між центральними органами влади і місцевими громадами за принципом формування бюджету: «знизу вгору».</p>
<p>Запровадити якнайширше пряме народовладдя у територіальних громадах – референдуми, плебісцити, загальні збори тощо. Проводити місцеві референдуми з життєво важливих питань. Запровадити механізм вета громади щодо рішень органів місцевого самоврядування.</p>
<p>Ліквідувати обласні та районні держадміністрації. Передати їхні повноваження виконкомам місцевих рад.</p>
<h4>Сила господаря</h4>
<p>Ухвалити програму енергонезалежності України за принципом: «зменшення споживання, збільшення видобутку, диверсифікація джерел».</p>
<p>Диверсифікувати імпортні джерела енергоносіїв: не більше ніж 30% від однієї країни-постачальника. Ліквідувати монополію іноземних енергетичних компаній на українському ринку.</p>
<p>Встановити сувору пропорційну залежність цін за транзит російського газу територією України та за оренду підземних газових сховищ відповідно до відпускних цін на газ для України.</p>
<p>Ухвалити державну програму розвитку та впровадження альтернативної енергетики: дизпаливо з вугілля, біопаливо, вітрова, сонячна та гідроелектроенергія.</p>
<p>Ліквідувати соціальну прірву між багатими та бідними шляхом стимулювання розвитку середнього класу (дрібні та середні підприємці, високооплачувані фахівці, у т.ч. працівники бюджетної сфери – лікарі, вчителі та ін.), який становитиме не менше ніж 60% від працездатного населення. Забезпечити безвідсоткові цільові державні кредити на відкриття власної справи (малого бізнесу) та максимально спростити дозвільну систему. .</p>
<p>Запровадити соціально справедливу спрощену систему оподаткування. Зменшити фіскальний тиск на всі верстви суспільства, які виробляють національний продукт, зокрема на дрібне та середнє підприємництво. Запровадити прогресивну шкалу оподаткування за принципом: «малий бізнес – малі податки, великий бізнес – великі податки».</p>
<p>Ухвалити Закон про стратегічні підприємства та стратегічні галузі виробництва. Заборонити приватизацію стратегічних підприємств і повернути у державну власність раніше приватизовані. Гарантувати державний контроль над природними монополіями. Ліквідувати приватні монополії та олігополії.</p>
<p>Зобов’язати осіб, які вивели капітали в офшори, повернути їх в Україну та сплатити з них усі належні податки. Націоналізувати підприємства, заарештувати банківські рахунки та конфіскувати майно порушників.</p>
<p>Перевірити законність приватизації усіх великих підприємств. Повертати у державну власність та власність трудових колективів підприємства, власники яких не виконують соціальних та інвестиційних зобов’язань.</p>
<p>Заборонити торгівлю землею сільськогосподарського призначення. Надавати її у довгострокове володіння громадянам України із правом родинного успадкування. Визначити законом підстави припинення такого володіння в разі використання сільськогосподарських земель за нецільовим призначенням або погіршення стану ґрунтів.</p>
<h4>Сила гідності</h4>
<p>Зупинити русифікацію.</p>
<p>Запровадити обов’язковий іспит з української мови для держслужбовців та кандидатів на виборні посади. Зобов’язати всіх держслужбовців вживати українську мову на роботі та під час публічних виступів.</p>
<p>Позбавляти ліцензій ЗМІ, які порушують мовне законодавство, принижують національну гідність українців, поширюють дезінформацію або здійснюють антиукраїнську пропаганду.</p>
<p>Ліквідувати і заборонити використання знущальних щодо українців імперсько-большевицьких символів, відзначення дат, пам’ятників та назв на честь катів України. Заборонити встановлення на території України будь-яких імперських пам’ятників та символів, які прославляють історію держав-окупантів.</p>
<p>Визнати вояків ОУН-УПА учасниками національно-визвольної боротьби за державну Незалежність України. Надати їм належні пільги і компенсувати недодані за роки Незалежності. Оголосити 14 жовтня – День створення УПА – державним святом.</p>