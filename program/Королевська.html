<h3>Передвиборна програма кандидата на пост Президента України <br>Коновалюка В. І. «НОВА УКРАЇНА»</h3>
<p class="center"><strong>Мирний розвиток без соціальних потрясінь</strong></p>
<p>Українська держава переживає історичні часи.&nbsp;<strong>Український народ довів, що є справжнім джерелом влади в країні і готовий відстоювати свою незалежність, суверенітет та право на гідне життя.</strong></p>
<p>Разом ми побудуємо демократичне заможне  суспільство. Але для цього <strong>ми мусимо діяти розумно і не припуститися помилок минулого.</strong> Треба якнайшвидше перейти від взаємних звинувачень і розпалювання ворожнечі до виконання завдань, що об’єднають народ та державу і забезпечать рух України вперед!</p>
<p>Ми маємо усвідомити, що&nbsp;<strong>першою і найголовнішою цінністю держави є Людина</strong>, де б вона не мешкала, якою б мовою не говорила і чим би не займалися її батьки, діди та прадіди. І саме&nbsp;<strong>навколо Людини ми маємо будувати нову країну</strong>, а за показник успіху брати добробут кожного, хто вважає Україну своїм Домом.</p>
<p>&nbsp;</p>
<p>Ідучи на вибори Президента, я відповідально заявляю:</p>
<ul>
<li><strong>Україна була, є і буде суверенною та унітарною державою.</strong>&nbsp;Будь-які заклики до розколу країни – неприпустимі;</li>
<li><strong>Україна має стати державою сильних громад,</strong> де більшість повноважень та ресурсів належать місцевому самоврядуванню, а не центральному Уряду в Києві;</li>
<li><strong>Україна має стати країною миру та спокою, соціальної справедливості, ефективної економіки та процвітаючого бізнесу.</strong></li>
</ul>
<p>&nbsp;</p>
<p>Усіх&nbsp;<strong>нас чекає непростий шлях перетворень.</strong>&nbsp;Вони стосуватимуться нас усіх і кожної людини. Але&nbsp;<strong>будь-які зміни повинні відбуватися для Людини і народу, а не так, як сьогодні пропонує влада: за рахунок Людини чи народу.</strong></p>
<p>Сьогодні чиновники з уряду за кредит МВФ готові продати майбутнє громадян. Заради чергового траншу, вони готові забрати пенсії у пенсіонерів, зменшити державні допомоги сім’ям з дітьми, зекономити на вчителях, лікарях та найуразливіших громадянах.</p>
<p><strong>Я цього не дозволю!</strong>&nbsp;Ресурсом для проведення в Україні ефективних реформ не повинні бути гроші з кишень простих громадян. Для цього є десятки мільярдів гривень, які щорічно втрачає держава через корупцію та безкарність олігархів.</p>
<p>&nbsp;</p>
<p>Як кандидат в Президенти України я визначаю&nbsp;<strong>3 першочергових кроки,</strong>&nbsp;які дозволять акумулювати величезні ресурси&nbsp;<strong>для проведення соціально справедливих та ефективних перетворень в державі.</strong></p>
<ol>
	<li><strong>Запровадження податку на операції з «офшорами»</strong>&nbsp;– гроші, зароблені в Україні, мають залишатися в Україні і працювати на Україну.</li>
	<li>Запровадження податку на розкіш та прогресивного податку на доходи громадян</strong>&nbsp;– багатство повинно стати ознакою не тільки престижу, але і соціальної відповідальності.</li>
	<li><strong>Ухвалення прозорого тендерного законодавства,</strong>&nbsp;яке зупинить багатомільярдну корупцію та втрати бюджету при здійсненні державних закупівель.</li>
</ol>
<p>&nbsp;</p>
<p><strong>Виконання цих кроків дозволить щорічно залучати до бюджету країни додатково понад 100 млрд. грн.</strong>Отримані кошти будуть спрямовані на реалізацію наступних першочергових пріоритетів.</p>
<p><strong>&nbsp;</strong></p>
<p><strong>1. Соціальна справедливість і соціальний захист.</strong></p>
<p>Кожна людина, яка потребує підтримки, має бути впевненою – її не залишать наодинці з проблемами. Буде гарантовано доступ до якісних соціальних послуг, створено сприятливі умови для самореалізації кожного.</p>
<p><strong>Я виступаю за:</strong></p>
<ul>
<li><strong>Справедливу пенсійну систему.</strong>&nbsp;Пенсія має залежати від рівня заробітку та трудового стажу. Маємо ліквідувати розрив між пенсіями простих людей і чиновників;</li>
<li><strong>Впровадження нової філософії у сфері зайнятості.</strong>&nbsp;Пріоритет – збереження існуючих і створення нових робочих місць. Держава повинна стимулювати роботодавців до працевлаштування молоді, людей з особливими потребами, молодих батьків та літніх людей, сприяти створенню робочих місць в малому та середньому бізнесі. Права кожного працюючого мають бути захищені на усіх етапах трудового процесу – від влаштування на роботу до звільнення. Люди повинні мати можливість підвищити кваліфікацію або отримати актуальну професію, щоб бути конкурентними на ринку праці;</li>
<li><strong>Жорсткий контроль над використанням кожної соціальної гривні.</strong>&nbsp;Соціальна допомога і послуги мають бути адресними і прозорими. Людина має вирішувати усі питання з соціальними службами «в один дотик» – в одному місці і за один візит;</li>
<li><strong>Запровадження в Україні європейських соціальних стандартів.</strong>&nbsp;Соціальні стандарти повинні постійно зростати, базуючись на сучасних методиках, а не за лекалами минулого століття. Жодного слова про їх заморожування або скорочення;</li>
<li><strong>Ефективне попередження соціального сирітства.</strong>&nbsp;Щоб діти не вилучалися з біологічних родин. Щоб кожна дитина, яка втратила батьків, знайшла нову родину;</li>
<li><strong>Побудову сучасної системи соціальних установ.</strong>&nbsp;Щоб молоді дівчата, які опинилися в біді, не відмовлялися від дітей. Щоб ветерани і чорнобильці могли якісно оздоровитися і отримати кваліфіковану медичну допомогу. Щоб кожна людина з інвалідністю мала доступ до сучасних реабілітаційних центрів та була забезпечена засобами реабілітації;</li>
<li><strong>Дієве попередження соціальних проблем</strong>&nbsp;або їх вирішення на початкових стадіях. Фахівці соціальної роботи, соціальні служби повинні знати про усі ризики на рівні громади і вчасно реагувати на них;</li>
<li><strong>Демонополізацію ринку соціальних послуг.</strong>&nbsp;Їх повинен надавати той, хто зробить це якісно і за адекватну ціну. Монополія держави має бути усунена не тільки на папері;</li>
<li><strong>Тісну співпрацю з громадськими організаціями.</strong>&nbsp;Ефективний громадський контроль повинен стати одним з ключових важелів вдосконалення соціальної сфери та забезпечення соціальної справедливості.</li>
</ul>
<p>&nbsp;</p>
<p><strong>2. Міць країни – безпека громадян</strong></p>
<p>Діюча влада продемонструвала неспроможність забезпечити найголовніше – безпеку громадян і недоторканість території України. Бойовики з депутатськими мандатами стали зразком для бойовиків з битами і автоматами.</p>
<p>Політика держави у сфері забезпечення безпеки громадян та забезпечення&nbsp; обороноздатності країни потребує кардинальних змін.</p>
<p><strong>Я виступаю за:</strong></p>
<ul>
<li><strong>Негайне роззброєння усіх незаконних формувань</strong>&nbsp;незалежно від політичних уподобань чи регіональної приналежності;</li>
<li><strong>Позаблоковий статус України.</strong>&nbsp;Базою для позаблокового статусу повинна бути сучасна та мобільна армія, яка може бути миттєво підсилена мільйонами підготовлених резервістів за прикладом Швейцарії;</li>
<li><strong>Найсучаснішу зброю українській армії.</strong>&nbsp;Сучасні танки, кораблі, літаки та ракети&nbsp;– це гарантія безпеки державного кордону;</li>
<li><strong>Відповідальну роботу з кадрами у правоохоронних органах.</strong>&nbsp;Там мають працювати професіонали, для яких честь і закон – це не порожній звук;</li>
<li><strong>Повне відокремлення правоохоронців від політики.</strong>&nbsp;Їх головна зброя – довіра громадян;</li>
<li><strong>Використання позитивного досвіду самоорганізації громад</strong>&nbsp;для захисту своїх міст. В Україні повинна бути створена&nbsp;муніципальна міліція. Громадяни мають на рівні громад обирати осіб, які гарантуватимуть їхню безпеку;</li>
<li><strong>Підвищення престижу військової служби.</strong>&nbsp;Військові повинні отримувати достойні зарплати. Держава має вирішити проблему з житлом, в тому числі військових, евакуйованих з Кримського півострова.</li>
</ul>
<p>&nbsp;</p>
<p><strong>3. Побудова держави сильних самодостатніх громад та децентралізація влади.</strong></p>
<p>Джерелом багатьох проблем, з якими зіштовхнулася Україна, є концентрація влади та ресурсів на рівні центральної влади у Києві. Як казав класик: «Влада розбещує. Абсолютна влада розбещує абсолютно». Ми повинні зламати це порочне коло. Час забрати у Києва владу та ресурси і передати їх місцевим громадам.</p>
<p>&nbsp;</p>
<p><strong>Я виступаю за:</strong></p>
<ul>
<li>Децентралізацію повноважень уряду і їх передачу на рівень громад;</li>
<li>Створення самоврядних громад як базової одиниці адміністративно-територіального устрою країни за принципом економічної обґрунтованості їх розмірів та повсюдності місцевого самоврядування;</li>
<li>Чітке розмежування повноважень між рівнями самоврядування громади, району та області;</li>
<li>Мінімізацію присутності та обмеження функції державної влади на рівні регіону;</li>
<li>Внесення змін до бюджетного та податкового законодавства, які дозволять децентралізувати фінансові ресурси та передати їх більшу частину на рівень громад. На місцях повинно залишатися не менше 50% податків;</li>
<li>Створення фондів регіонального розвитку для подолання економічних та соціальних диспропорцій між регіонами.</li>
</ul>
<p>&nbsp;</p>
<p><strong>4. Підтримка національного виробника.</strong></p>
<p>Держава повинна цілеспрямовано підтримувати вітчизняних виробників та розвивати високотехнологічні виробництва.</p>
<p><strong>Я виступаю за:</strong></p>
<ul>
<li>Спеціальні умови кредитування та оподаткування підприємств, що реалізовують інвестиційні проекти та створюють нові робочі місця;</li>
<li>Державну підтримку експортної експансії не лише великих, а й малих та середніх виробників, активний захист інтересів українських виробників за кордоном, просування бренду&nbsp;Made in Ukraine;</li>
<li>Державну підтримку пріоритетних галузей: інформаційні технології, суднобудування, авіабудування, машинобудування, приладобудування.</li>
<li>Створення в Україні високотехнологічних виробництв;</li>
<li>Нові перспективи для оборонно-промислового комплексу. Формування потужного державного замовлення. Просування українських зброярів на зовнішньому ринку за допомогою дипломатичного та маркетингового ресурсу.</li>
</ul>
<p>&nbsp;</p>
<p><strong>5. Малий та середній бізнес – запорука економічного успіху України.</strong></p>
<p>Процвітаючий малий та середній бізнес – резерв стабільності держави. Гнучкий та динамічний, він пом’якшує коливання економіки та забезпечує зайнятість «середнього класу».</p>
<p><strong>Я виступаю за:</strong></p>
<ul>
<li>Документообіг та видачу довідок в електронному вигляді;</li>
<li>Максимальне спрощення системи оподаткування. Податкова система має стати інструментом розвитку, а не репресій;</li>
<li>Захист прав власності. Суди і правоохоронні органи не будуть використовуватися для незаконного відбирання та захоплення власності;</li>
<li>Заохочення банківського сектору до впровадження комфортних кредитних програм для бізнесу. Кожен бажаючий займатися бізнесом повинен мати можливості та стартові умови.</li>
</ul>
<p>&nbsp;</p>
<p><strong>6. Створення сучасного сільського господарства.</strong></p>
<p>Світом шириться продовольча криза, зростає попит на харчові продукти. У нас є все, щоб скористатися цією тенденцією.</p>
<p><strong>Я виступаю за:</strong></p>
<ul>
<li>Збереження української землі в українських руках;</li>
<li>Полегшення доступу сільгоспвиробників до фінансових ресурсів;</li>
<li>Впровадження сучасних технологій виробництва та переробки, розвиток агропромислових комплексів глибокої переробки для малих та середніх господарств;</li>
<li>Контроль механізмів реалізації продукції сільгоспвиробників. Не може посередник заробляти більше, ніж виробник.</li>
</ul>
<p>&nbsp;</p>
<p><strong>7. Освіта та культура.</strong></p>
<p>Успішність сучасної економіки вимірюється кількістю високоосвічених фахівців, їхньою кваліфікацією та знаннями. Рівень розвитку держави та якість життя в країні безпосередньо пов’язані з розвитком культури.</p>
<p><strong>Я виступаю за:</strong></p>
<ul>
<li>Розвиток мережі дошкільних установ як ключового чинника вирівнювання життєвих шансів дітей;</li>
<li>Відродження спеціальної, технічної та професійної освіти відповідно до потреб виробників;</li>
<li>Створення сучасних культурних центрів у кожному районі, розвиток музеїв та бібліотек, відродження мережі сільських клубів, комп’ютеризацію та інтернетизацію культурної спадщини;</li>
<li>Перетворення університетів на автономні освітньо-дослідні установи з заможними викладачами та студентами, які зможуть знайти роботу за спеціальністю в Україні.</li>
</ul>
<p>&nbsp;</p>
<p><strong>8. Якісна медицина для всіх.</strong></p>
<p>Здоров’я нації має стати пріоритетним напрямком майбутньої державної політики в Україні. Не руйнуючи теперішню систему охорони здоров’я, ми сформуємо нові принципи організації медичної галузі.</p>
<p><strong>Я виступаю за:</strong></p>
<ul>
<li>Доступність якісних медичних послуг як у містах, так і селах України;</li>
<li>Зміщення акценту з госпіталізації на профілактику. Особлива увага – соціально небезпечним захворюванням (серцево-судинної системи, онкологічним, ВІЛ-СНІД, туберкульозу). Впровадження обов’язкової диспансеризації;</li>
<li>Гарантовану безкоштовну медичну допомогу соціально незахищеним верствам населення (діти, інваліди, пенсіонери, безробітні);</li>
<li>Нову якість медицини на засадах державно-приватного партнерства.</li>
</ul>
<p><strong>&nbsp;</strong></p>
<p><strong>Шановні співвітчизники! Час повернути державу Людям. І зробити Україну землею, де народжуються щасливі діти. Де кожний має можливість реалізувати себе та створити заможну родину. Де, вийшовши на пенсію або опинившись у скруті, кожна людна отримує належний захист і підтримку. Вірю в наше майбутнє і в кожного з вас!</strong></p>
</div>